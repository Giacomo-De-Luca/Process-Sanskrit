śryādināthāya namo 'stu tasmai yenopadiṣṭā haṭhayogavidyā / (1.1) Par.?
vibhrājate pronnatarājayogam āroḍhum icchor adhirohiṇīva // (1.2) Par.?
praṇamya śrīguruṃ nāthaṃ svātmārāmeṇa yoginā / (2.1) Par.?
kevalaṃ rājayogāya haṭhavidyopadiśyate // (2.2) Par.?
bhrāntyā bahumatadhvānte rājayogam ajānatām / (3.1) Par.?
haṭhapradīpikāṃ dhatte svātmārāmaḥ kṛpākaraḥ // (3.2) Par.?
haṭhavidyāṃ hi matsyendragorakṣādyā vijānate / (4.1) Par.?
svātmārāmo 'thavā yogī jānīte tatprasādataḥ // (4.2) Par.?
śryādināthamatsyendraśāvarānandabhairavāḥ / (5.1) Par.?
cauraṅgīmīnagorakṣavirūpākṣabileśayāḥ // (5.2) Par.?
manthāno bhairavo yogī siddhir buddhaś ca kanthaḍiḥ / (6.1) Par.?
koraṇṭakaḥ surānandaḥ siddhapādaś ca carpaṭiḥ // (6.2) Par.?
kānerī pūjyapādaś ca nityanātho nirañjanaḥ / (7.1) Par.?
kapālī bindunāthaś ca kākacaṇḍīśvarāhvayaḥ // (7.2) Par.?
allāmaḥ prabhudevaś ca ghoḍā colī ca ṭiṇṭiṇiḥ / (8.1) Par.?
bhānukī nāradevaś ca khaṇḍaḥ kāpālikas tathā // (8.2) Par.?
ityādayo mahāsiddhā haṭhayogaprabhāvataḥ / (9.1) Par.?
khaṇḍayitvā kāladaṇḍaṃ brahmāṇḍe vicaranti te // (9.2) Par.?
aśeṣatāpataptānāṃ samāśrayamaṭho haṭhaḥ / (10.1) Par.?
aśeṣayogayuktānām ādhārakamaṭho haṭhaḥ // (10.2) Par.?
haṭhavidyā paraṃ gopyā yoginā siddhim icchatā / (11.1) Par.?
bhaved vīryavatī guptā nirvīryā tu prakāśitā // (11.2) Par.?
surājye dhārmike deśe subhikṣe nirupadrave / (12.1) Par.?
dhanuḥpramāṇaparyantaṃ śilāgnijalavarjite / (12.2) Par.?
ekānte maṭhikāmadhye sthātavyaṃ haṭhayoginā // (12.3) Par.?
alpadvāram arandhragartavivaraṃ nātyuccanīcāyataṃ samyaggomayasāndraliptam amalaṃ niḥśeṣajantūjhitam / (13.1) Par.?
bāhye maṇḍapavedikūparuciraṃ prākārasaṃveṣṭitaṃ proktaṃ yogamaṭhasya lakṣaṇam idaṃ siddhair haṭhābhyāsibhiḥ // (13.2) Par.?
evaṃvidhe maṭhe sthitvā sarvacintāvivarjitaḥ / (14.1) Par.?
gurūpadiṣṭamārgeṇa yogam eva samabhyaset // (14.2) Par.?
atyāhāraḥ prayāsaś ca prajalpo niyamāgrahaḥ / (15.1) Par.?
janasaṅgaś ca laulyaṃ ca ṣaḍbhir yogo vinaśyati // (15.2) Par.?
utsāhāt sāhasād dhairyāt tattvajñānāc ca niścayāt / (16.1) Par.?
janasaṅgaparityāgāt ṣaḍbhir yogaḥ prasidhyati // (16.2) Par.?
ahiṃsā satyam asteyaṃ brahmacaryaṃ kṣamā dhṛtiḥ / (17.1) Par.?
dayārjavaṃ mitāhāraḥ śaucaṃ caiva yamā daśa // (17.2) Par.?
tapaḥ saṃtoṣa āstikyaṃ dānam īśvarapūjanam / (18.1) Par.?
siddhāntavākyaśravaṇaṃ hrīmatī ca tapo hutam // (18.2) Par.?
niyamā daśa samproktā yogaśāstraviśāradaiḥ / (19.1) Par.?
haṭhasya prathamāṅgatvād āsanaṃ pūrvam ucyate // (19.2) Par.?
kuryāt tad āsanaṃ sthairyam ārogyaṃ cāṅgalāghavam / (20.1) Par.?
vasiṣṭhādyaiś ca munibhir matsyendrādyaiś ca yogibhiḥ // (20.2) Par.?
aṅgīkṛtāny āsanāni kathyante kānicin mayā / (21.1) Par.?
jānūrvor antare samyak kṛtvā pādatale ubhe // (21.2) Par.?
ṛjukāyaḥ samāsīnaḥ svastikaṃ tat pracakṣate / (22.1) Par.?
savye dakṣiṇagulphaṃ tu pṛṣṭhapārśve niyojayet // (22.2) Par.?
dakṣiṇe 'pi tathā savyaṃ gomukhaṃ gomukhākṛtiḥ / (23.1) Par.?
ekaṃ pādaṃ tathaikasmin vinyased uruṇi sthiram // (23.2) Par.?
itarasmiṃs tathā coruṃ vīrāsanam itīritam / (24.1) Par.?
gudaṃ nirudhya gulphābhyāṃ vyutkrameṇa samāhitaḥ // (24.2) Par.?
kūrmāsanaṃ bhaved etad iti yogavido viduḥ / (25.1) Par.?
padmāsanaṃ tu saṃsthāpya jānūrvor antare karau // (25.2) Par.?
niveśya bhūmau saṃsthāpya vyomasthaṃ kukkuṭāsanam / (26.1) Par.?
kukkuṭāsanabandhastho dorbhyāṃ sambadhya kandharām // (26.2) Par.?
bhavet kūrmavad uttāna etad uttānakūrmakam / (27.1) Par.?
pādāṅguṣṭhau tu pāṇibhyāṃ gṛhītvā śravaṇāvadhi // (27.2) Par.?
dhanurākarṣaṇaṃ kuryād dhanurāsanam ucyate / (28.1) Par.?
vāmorumūlārpitadakṣapādaṃ jānor bahir veṣṭitavāmapādam // (28.2) Par.?
pragṛhya tiṣṭhet parivartitāṅgaḥ śrīmatsyanāthoditam āsanaṃ syāt / (29.1) Par.?
matsyendrapīṭhaṃ jaṭharapradīptiṃ pracaṇḍaruṅmaṇḍalakhaṇḍanāstram // (29.2) Par.?
abhyāsataḥ kuṇḍalinīprabodhaṃ candrasthiratvaṃ ca dadāti puṃsām / (30.1) Par.?
prasārya pādau bhuvi daṇḍarūpau dorbhyāṃ padāgradvitayaṃ gṛhītvā // (30.2) Par.?
jānūparinyastalalāṭadeśo vased idaṃ paścimatānam āhuḥ / (31.1) Par.?
iti paścimatānam āsanāgryaṃ pavanaṃ paścimavāhinaṃ karoti // (31.2) Par.?
udayaṃ jaṭharānalasya kuryād udare kārśyam arogatāṃ ca puṃsām / (32.1) Par.?
dharām avaṣṭabhya karadvayena tatkūrparasthāpitanābhipārśvaḥ // (32.2) Par.?
uccāsano daṇḍavad utthitaḥ khe māyūram etat pravadanti pīṭham / (33.1) Par.?
harati sakalarogān āśu gulmodarādīn abhibhavati ca doṣān āsanaṃ śrīmayūram // (33.2) Par.?
bahu kadaśanabhuktaṃ bhasma kuryād aśeṣaṃ janayati jaṭharāgniṃ jārayet kālakūṭam / (34.1) Par.?
uttānaṃ śavavad bhūmau śayanaṃ tac chavāsanam // (34.2) Par.?
śavāsanaṃ śrāntiharaṃ cittaviśrāntikārakam / (35.1) Par.?
caturaśīty āsanāni śivena kathitāni ca // (35.2) Par.?
tebhyaś catuṣkam ādāya sārabhūtaṃ bravīmy aham / (36.1) Par.?
siddhaṃ padmaṃ tathā siṃhaṃ bhadraṃ veti catuṣṭayam / (36.2) Par.?
śreṣṭhaṃ tatrāpi ca sukhe tiṣṭhet siddhāsane sadā // (36.3) Par.?
yonisthānakam aṅghrimūlaghaṭitaṃ kṛtvā dṛḍhaṃ vinyaset meṇḍhre pādam athaikam eva hṛdaye kṛtvā hanuṃ susthiram / (37.1) Par.?
sthāṇuḥ saṃyamitendriyo 'caladṛśā paśyed bhruvor antaraṃ hy etan mokṣakapāṭabhedajanakaṃ siddhāsanaṃ procyate // (37.2) Par.?
meṇḍhrād upari vinyasya savyaṃ gulphaṃ tathopari / (38.1) Par.?
gulphāntaraṃ ca nikṣipya siddhāsanam idaṃ bhavet // (38.2) Par.?
etat siddhāsanaṃ prāhur anye vajrāsanaṃ viduḥ / (39.1) Par.?
muktāsanaṃ vadanty eke prāhur guptāsanaṃ pare // (39.2) Par.?
yameṣv iva mitāhāram ahiṃsā niyameṣv iva / (40.1) Par.?
mukhyaṃ sarvāsaneṣv ekaṃ siddhāḥ siddhāsanaṃ viduḥ // (40.2) Par.?
caturaśītipīṭheṣu siddham eva sadābhyaset / (41.1) Par.?
dvāsaptatisahasrāṇāṃ nāḍīnāṃ malaśodhanam // (41.2) Par.?
ātmadhyāyī mitāhārī yāvad dvādaśavatsaram / (42.1) Par.?
sadā siddhāsanābhyāsād yogī niṣpattim āpnuyāt // (42.2) Par.?
kim anyair bahubhiḥ pīṭhaiḥ siddhe siddhāsane sati / (43.1) Par.?
prāṇānile sāvadhāne baddhe kevalakumbhake // (43.2) Par.?
utpadyate nirāyāsāt svayam evonmanī kalā / (44.1) Par.?
tathaikasminn eva dṛḍhe siddhe siddhāsane sati // (44.2) Par.?
bandhatrayam anāyāsāt svayam evopajāyate / (45.1) Par.?
nāsanaṃ siddhasadṛśaṃ na kumbhaḥ kevalopamaḥ // (45.2) Par.?
na khecarīsamā mudrā na nādasadṛśo layaḥ / (46.1) Par.?
vāmorūpari dakṣiṇaṃ ca caraṇaṃ saṃsthāpya vāmaṃ tathā // (46.2) Par.?
dakṣorūpari paścimena vidhinā dhṛtvā karābhyāṃ dṛḍham / (47.1) Par.?
aṅguṣṭhau hṛdaye nidhāya cibukaṃ nāsāgram ālokayet // (47.2) Par.?
etad vyādhivināśakāri yamināṃ padmāsanaṃ procyate / (48.1) Par.?
uttānau caraṇau kṛtvā ūrusaṃsthau prayatnataḥ // (48.2) Par.?
ūrumadhye tathottānau pāṇī kṛtvā tato dṛśau / (49.1) Par.?
nāsāgre vinyased rājadantamūle tu jihvayā // (49.2) Par.?
uttambhya cibukaṃ vakṣasy utthāpya pavanaṃ śanaiḥ / (50.1) Par.?
idaṃ padmāsanaṃ proktaṃ sarvavyādhivināśanam // (50.2) Par.?
durlabhaṃ yena kenāpi dhīmatā labhyate bhuvi / (51.1) Par.?
kṛtvā saṃpuṭitau karau dṛḍhataraṃ baddhvā tu padmāsanaṃ gāḍhaṃ vakṣasi saṃnidhāya cibukaṃ dhyāyaṃś ca tac cetasi // (51.2) Par.?
vāraṃ vāram apānam ūrdhvam anilaṃ protsārayan pūritaṃ nyañcan prāṇam upaiti bodham atulaṃ śaktiprabhāvān naraḥ / (52.1) Par.?
padmāsane sthito yogī nāḍīdvāreṇa pūritam // (52.2) Par.?
mārutaṃ dhārayed yas tu sa mukto nātra saṃśayaḥ / (53.1) Par.?
gulphau ca vṛṣaṇasyādhaḥ sīvanyāḥ pārśvayoḥ kṣipet // (53.2) Par.?
dakṣiṇe savyagulphaṃ tu dakṣagulphaṃ tu savyake / (54.1) Par.?
hastau tu jānvoḥ saṃsthāpya svāṅgulīḥ samprasārya ca // (54.2) Par.?
vyāttavaktro nirīkṣeta nāsāgraṃ susamāhitaḥ / (55.1) Par.?
siṃhāsanaṃ bhaved etat pūjitaṃ yogipuṃgavaiḥ // (55.2) Par.?
bandhatritayasaṃdhānaṃ kurute cāsanottamam / (56.1) Par.?
gulphau ca vṛṣaṇasyādhaḥ sīvanyāḥ pārśvayoḥ kṣipte // (56.2) Par.?
savyagulphaṃ tathā savye dakṣagulphaṃ tu dakṣiṇe / (57.1) Par.?
pārśvapādau ca pāṇibhyāṃ dṛḍhaṃ baddhvā suniścalam // (57.2) Par.?
bhadrāsanaṃ bhaved etat sarvavyādhivināśanam / (58.1) Par.?
gorakṣāsanam ity āhur idaṃ vai siddhayoginaḥ // (58.2) Par.?
evam āsanabandheṣu yogīndro vigataśramaḥ / (59.1) Par.?
abhyasen nāḍikāśuddhiṃ mudrādipavanīkriyām // (59.2) Par.?
āsanaṃ kumbhakaṃ citraṃ mudrākhyaṃ karaṇaṃ tathā / (60.1) Par.?
atha nādānusaṃdhānam abhyāsānukramo haṭhe // (60.2) Par.?
brahmacārī mitāhārī tyāgī yogaparāyaṇaḥ / (61.1) Par.?
abdād ūrdhvaṃ bhavet siddho nātra kāryā vicāraṇā // (61.2) Par.?
susnigdhamadhurāhāraś caturthāṃśavivarjitaḥ / (62.1) Par.?
bhujyate śivasamprītyai mitāhāraḥ sa ucyate // (62.2) Par.?
kaṭvāmlatīkṣṇalavaṇoṣṇahārītaśākasauvīratailatilasarṣapamadyamatsyān / (63.1) Par.?
ājādimāṃsadadhitakrakulatthakolapiṇyākahiṅgulaśunādyam apathyam āhuḥ // (63.2) Par.?
bhojanam ahitaṃ vidyāt punar asyoṣṇīkṛtaṃ rūkṣam / (64.1) Par.?
atilavaṇam amlayuktaṃ kadaśanaśākotkaṃ varjyam // (64.2) Par.?
vahnistrīpathisevānām ādau varjanam ācaret / (65.1) Par.?
tathā hi gorakṣavacanam // (65.2) Par.?
varjayed durjanaprāntaṃ vahnistrīpathisevanam / (66.1) Par.?
prātaḥsnānopavāsādi kāyakleśavidhiṃ tathā // (66.2) Par.?
godhūmaśāliyavaṣaṣṭikaśobhanānnaṃ kṣīrājyakhaṇḍanavanītasiddhāmadhūni / (67.1) Par.?
śuṇṭhīpaṭolakaphalādikapañcaśākaṃ mudgādi divyam udakaṃ ca yamīndrapathyam // (67.2) Par.?
puṣṭaṃ sumadhuraṃ snigdhaṃ gavyaṃ dhātuprapoṣaṇam / (68.1) Par.?
mano'bhilaṣitaṃ yogyaṃ yogī bhojanam ācaret // (68.2) Par.?
yuvo vṛddho 'tivṛddho vā vyādhito durbalo'pi vā / (69.1) Par.?
abhyāsāt siddhim āpnoti sarvayogeṣv atandritaḥ // (69.2) Par.?
kriyāyuktasya siddhiḥ syād akriyasya kathaṃ bhavet / (70.1) Par.?
na śāstrapāṭhamātreṇa yogasiddhiḥ prajāyate // (70.2) Par.?
na veṣadhāraṇaṃ siddheḥ kāraṇaṃ na ca tatkathā / (71.1) Par.?
kriyaiva kāraṇaṃ siddheḥ satyam etan na saṃśayaḥ // (71.2) Par.?
pīṭhāni kumbhakāś citrā divyāni karaṇāni ca / (72.1) Par.?
sarvāṇy api haṭhābhyāse rājayogaphalāvadhi // (72.2) Par.?
athāsane dṛḍhe yogī vaśī hitamitāśanaḥ / (1.1) Par.?
gurūpadiṣṭamārgeṇa prāṇāyāmān samabhyaset // (1.2) Par.?
cale vāte calaṃ cittaṃ niścale niścalaṃ bhavet / (2.1) Par.?
yogī sthāṇutvam āpnoti tato vāyuṃ nirodhayet // (2.2) Par.?
yāvad vāyuḥ sthito dehe tāvaj jīvanam ucyate / (3.1) Par.?
maraṇaṃ tasya niṣkrāntis tato vāyuṃ nirodhayet // (3.2) Par.?
malākulāsu nāḍīṣu māruto naiva madhyagaḥ / (4.1) Par.?
kathaṃ syād unmanībhāvaḥ kāryasiddhiḥ kathaṃ bhavet // (4.2) Par.?
śuddhim eti yadā sarvaṃ nāḍīcakraṃ malākulam / (5.1) Par.?
tadaiva jāyate yogī prāṇasaṃgrahaṇe kṣamaḥ // (5.2) Par.?
prāṇāyāmaṃ tataḥ kuryān nityaṃ sāttvikayā dhiyā / (6.1) Par.?
yathā suṣumṇānāḍīsthā malāḥ śuddhiṃ prayānti ca // (6.2) Par.?
baddhapadmāsano yogī prāṇaṃ candreṇa pūrayet / (7.1) Par.?
dhārayitvā yathāśakti bhūyaḥ sūryeṇa recayet // (7.2) Par.?
prāṇaṃ sūryeṇa cākṛṣya pūrayed udaraṃ śanaiḥ / (8.1) Par.?
vidhivat kumbhakaṃ kṛtvā punaś candreṇa recayet // (8.2) Par.?
yena tyajet tena pītvā dhārayed anirodhataḥ / (9.1) Par.?
recayec ca tato'nyena śanair eva na vegataḥ // (9.2) Par.?
prāṇaṃ ced iḍayā piben niyamitaṃ bhūyo 'nyayā recayet pītvā piṅgalayā samīraṇam atho baddhvā tyajed vāmayā / (10.1) Par.?
sūryacandramasor anena vidhinābhyāsaṃ sadā tanvatāṃ śuddhā nāḍigaṇā bhavanti yamināṃ māsatrayād ūrdhvataḥ // (10.2) Par.?
prātar madhyaṃdine sāyam ardharātre ca kumbhakān / (11.1) Par.?
śanair aśītiparyantaṃ caturvāraṃ samabhyaset // (11.2) Par.?
kanīyasi bhavet svedaḥ kampo bhavati madhyame / (12.1) Par.?
uttame sthānam āpnoti tato vāyuṃ nibandhayet // (12.2) Par.?
jalena śramajātena gātramardanam ācaret / (13.1) Par.?
dṛḍhatā laghutā caiva tena gātrasya jāyate // (13.2) Par.?
abhyāsakāle prathame śastaṃ kṣīrājyabhojanam / (14.1) Par.?
tato 'bhyāse dṛḍhībhūte na tādṛṅniyamagrahaḥ // (14.2) Par.?
yathā siṃho gajo vyāghro bhaved vaśyaḥ śanaiḥ śanaiḥ / (15.1) Par.?
tathaiva sevito vāyur anyathā hanti sādhakam // (15.2) Par.?
prāṇāyāmena yuktena sarvarogakṣayo bhavet / (16.1) Par.?
ayuktābhyāsayogena sarvarogasamudgamaḥ // (16.2) Par.?
hikkā śvāsaś ca kāsaś ca śiraḥkarṇākṣivedanāḥ / (17.1) Par.?
bhavanti vividhāḥ rogāḥ pavanasya prakopataḥ // (17.2) Par.?
yuktaṃ yuktaṃ tyajed vāyuṃ yuktaṃ yuktaṃ ca pūrayet / (18.1) Par.?
yuktaṃ yuktaṃ ca badhnīyād evaṃ siddhim avāpnuyāt // (18.2) Par.?
yadā tu nāḍīśuddhiḥ syāt tathā cihnāni bāhyataḥ / (19.1) Par.?
kāyasya kṛśatā kāntis tadā jāyate niścitam // (19.2) Par.?
yatheṣṭaṃ dhāraṇaṃ vāyor analasya pradīpanam / (20.1) Par.?
nādābhivyaktir ārogyaṃ jāyate nāḍiśodhanāt // (20.2) Par.?
medaḥśleṣmādhikaḥ pūrvaṃ ṣaṭkarmāṇi samācaret / (21.1) Par.?
anyas tu nācaret tāni doṣāṇāṃ samabhāvataḥ // (21.2) Par.?
dhautir vastis tathā netis trāṭakaṃ naulikaṃ tathā / (22.1) Par.?
kapālabhātiś caitāni ṣaṭkarmāṇi pracakṣate // (22.2) Par.?
karma ṣaṭkam idaṃ gopyaṃ ghaṭaśodhanakārakam / (23.1) Par.?
vicitraguṇasaṃdhāyi pūjyate yogipuṃgavaiḥ // (23.2) Par.?
caturaṅgulavistāraṃ hastapañcadaśāyatam / (24.1) Par.?
gurūpadiṣṭamārgeṇa siktaṃ vastraṃ śanair graset // (24.2) Par.?
punaḥ pratyāharec caitad uditaṃ dhautikarma tat / (25.1) Par.?
kāsaśvāsaplīhakuṣṭhaṃ kapharogāś ca viṃśatiḥ // (25.2) Par.?
dhautikarmaprabhāveṇa prayānty eva na saṃśayaḥ / (26.1) Par.?
nābhidaghnajale pāyau nyastanālotkaṭāsanaḥ // (26.2) Par.?
ādhārākuñcanaṃ kuryāt kṣālanaṃ vastikarma tat / (27.1) Par.?
gulmaplīhodaraṃ cāpi vātapittakaphodbhavāḥ // (27.2) Par.?
vastikarmaprabhāveṇa kṣīyante sakalāmayāḥ / (28.1) Par.?
dhātvindriyāntaḥkaraṇaprasādaṃ dadyāc ca kāntiṃ dahanapradīptam // (28.2) Par.?
aśeṣadoṣopacayaṃ nihanyād abhyasyamānaṃ jalavastikarma / (29.1) Par.?
sūtraṃ vitastisusnigdhaṃ nāsānāle praveśayet // (29.2) Par.?
mukhān nirgamayec caiṣā netiḥ siddhair nigadyate / (30.1) Par.?
kapālaśodhinī caiva divyadṛṣṭipradāyinī // (30.2) Par.?
jatrūrdhvajātarogaughaṃ netir āśu nihanti ca / (31.1) Par.?
nirīkṣen niścaladṛśā sūkṣmalakṣyaṃ samāhitaḥ // (31.2) Par.?
aśrusampātaparyantam ācāryais trāṭakaṃ smṛtam / (32.1) Par.?
mocanaṃ netrarogāṇāṃ tandrādīnāṃ kapāṭakam // (32.2) Par.?
yatnatas trāṭakaṃ gopyaṃ yathā hāṭakapeṭakam / (33.1) Par.?
amandāvartavegena tundaṃ savyāpasavyataḥ // (33.2) Par.?
natāṃso bhrāmayed eṣā nauliḥ siddhaiḥ praśasyate / (34.1) Par.?
mandāgnisaṃdīpanapācanādisaṃdhāyikānandakarī sadaiva // (34.2) Par.?
aśeṣadoṣāmayaśoṣaṇī ca haṭhakriyā maulir iyaṃ ca nauliḥ / (35.1) Par.?
bhastrāval lohakārasya recapūrau sasambhramau // (35.2) Par.?
kapālabhātir vikhyātā kaphadoṣaviśoṣaṇī / (36.1) Par.?
ṣaṭkarmanirgatasthaulyakaphadoṣamalādikaḥ // (36.2) Par.?
prāṇāyāmaṃ tataḥ kuryād anāyāsena sidhyati / (37.1) Par.?
prāṇāyāmair eva sarve praśuṣyanti malā iti // (37.2) Par.?
ācāryāṇāṃ tu keṣāṃcid anyat karma na saṃmatam / (38.1) Par.?
udaragatapadārtham udvamanti pavanam apānam udīrya kaṇṭhanāle // (38.2) Par.?
kramaparicayavaśyanāḍicakrā gajakaraṇīti nigadyate haṭhajñaiḥ / (39.1) Par.?
brahmādayo 'pi tridaśāḥ pavanābhyāsatatparāḥ // (39.2) Par.?
abhūvann antakabhayāt tasmāt pavanam abhyaset / (40.1) Par.?
yāvad baddho marud dehe yāvac cittaṃ nirākulam // (40.2) Par.?
yāvad dṛṣṭir bhruvor madhye tāvat kālabhayaṃ kutaḥ / (41.1) Par.?
vidhivat prāṇasaṃyāmair nāḍīcakre viśodhite // (41.2) Par.?
suṣumṇāvadanaṃ bhittvā sukhād viśati mārutaḥ / (42.1) Par.?
mārute madhyasaṃcāre manaḥsthairyaṃ prajāyate // (42.2) Par.?
yo manaḥsusthirībhāvaḥ saivāvasthā manonmanī / (43.1) Par.?
tatsiddhaye vidhānajñāś citrān kurvanti kumbhakān // (43.2) Par.?
vicitrakumbhakābhyāsād vicitrāṃ siddhim āpnuyāt / (44.1) Par.?
sūryabhedanam ujjāyī śītkārī śītalī tathā // (44.2) Par.?
bhastrikā bhrāmarī mūrchā plāvinīty aṣṭakumbhakāḥ / (45.1) Par.?
pūrakānte tu kartavyo bandho jālaṃdharābhidhaḥ // (45.2) Par.?
kumbhakānte recakādau kartavyas tūḍḍiyānakaḥ / (46.1) Par.?
adhastāt kuñcanenāśu kaṇṭhasaṃkocane kṛte // (46.2) Par.?
madhye paścimatānena syāt prāṇo brahmanāḍigaḥ / (47.1) Par.?
āpānam ūrdhvam utthāpya prāṇaṃ kaṇṭhād adho nayet // (47.2) Par.?
yogī jarāvimuktaḥ san ṣoḍaśābdavayā bhavet / (48.1) Par.?
āsane sukhade yogī baddhvā caivāsanaṃ tataḥ // (48.2) Par.?
dakṣanāḍyā samākṛṣya bahiḥsthaṃ pavanaṃ śanaiḥ / (49.1) Par.?
ā keśād ā nakhāgrāc ca nirodhāvadhi kumbhayet // (49.2) Par.?
tataḥ śanaiḥ savyanāḍyā recayet pavanaṃ śanaiḥ / (50.1) Par.?
kapālaśodhanaṃ vātadoṣaghnaṃ kṛmidoṣahṛt // (50.2) Par.?
punaḥ punar idaṃ kāryaṃ sūryabhedanam uttamam / (51.1) Par.?
mukhaṃ saṃyamya nāḍībhyām ākṛṣya pavanaṃ śanaiḥ / (51.2) Par.?
yathā lagati kaṇṭhāt tu hṛdayāvadhi sasvanam // (51.3) Par.?
pūrvavat kumbhayet prāṇaṃ recayed iḍayā tathā / (52.1) Par.?
śleṣmadoṣaharaṃ kaṇṭhe dehānalavivardhanam // (52.2) Par.?
nāḍījalodaradhātugatadoṣavināśanam / (53.1) Par.?
gacchatā tiṣṭhatā kāryam ujjāyyākhyaṃ tu kumbhakam // (53.2) Par.?
śītkārīṃ kuryāt tathā vaktre ghrāṇenaiva vijṛmbhikām / (54.1) Par.?
evam abhyāsayogena kāmadevo dvitīyakaḥ // (54.2) Par.?
yoginī cakrasaṃmānyaḥ sṛṣṭisaṃhārakārakaḥ / (55.1) Par.?
na kṣudhā na tṛṣā nidrā naivālasyaṃ prajāyate // (55.2) Par.?
bhavet sattvaṃ ca dehasya sarvopadravavarjitaḥ / (56.1) Par.?
anena vidhinā satyaṃ yogīndro bhūmimaṇḍale // (56.2) Par.?
jihvayā vāyum ākṛṣya pūrvavat kumbhasādhanam / (57.1) Par.?
śanakair ghrāṇarandhrābhyāṃ recayet pavanaṃ sudhīḥ // (57.2) Par.?
gulmaplīhādikān rogān jvaraṃ pittaṃ kṣudhāṃ tṛṣām / (58.1) Par.?
viṣāṇi śītalī nāma kumbhikeyaṃ nihanti hi // (58.2) Par.?
ūrvor upari saṃsthāpya śubhe pādatale ubhe / (59.1) Par.?
padmāsanaṃ bhaved etat sarvapāpapraṇāśanam // (59.2) Par.?
samyak padmāsanaṃ baddhvā samagrīvodaraḥ sudhīḥ / (60.1) Par.?
mukhaṃ saṃyamya yatnena prāṇaṃ ghrāṇena recayet // (60.2) Par.?
yathā lagati hṛtkaṇṭhe kapālāvadhi sasvanam / (61.1) Par.?
vegena pūrayec cāpi hṛtpadmāvadhi mārutam // (61.2) Par.?
punar virecayet tadvat pūrayec ca punaḥ punaḥ / (62.1) Par.?
yathaiva lohakāreṇa bhastrā vegena cālyate // (62.2) Par.?
tathaiva svaśarīrasthaṃ cālayet pavanaṃ dhiyā / (63.1) Par.?
yadā śramo bhaved dehe tadā sūryeṇa pūrayet // (63.2) Par.?
yathodaraṃ bhavet pūrṇam anilena tathā laghu / (64.1) Par.?
dhārayen nāsikāṃ madhyātarjanībhyāṃ vinā dṛḍham // (64.2) Par.?
vidhivat kumbhakaṃ kṛtvā recayed iḍayānilam / (65.1) Par.?
vātapittaśleṣmaharaṃ śarīrāgnivivardhanam // (65.2) Par.?
kuṇḍalībodhakaṃ kṣipraṃ pavanaṃ sukhadaṃ hitam / (66.1) Par.?
brahmanāḍīmukhe saṃsthakaphādyargalanāśanam // (66.2) Par.?
samyag gātrasamudbhūtagranthitrayavibhedakam / (67.1) Par.?
viśeṣeṇaiva kartavyaṃ bhastrākhyaṃ kumbhakaṃ tv idam // (67.2) Par.?
vegād ghoṣaṃ pūrakaṃ bhṛṅganādaṃ bhṛṅgīnādaṃ recakaṃ mandamandam / (68.1) Par.?
yogīndrāṃśam evam abhyāsayogāc citte jātā kācid ānandalīlā // (68.2) Par.?
pūrakānte gāḍhataraṃ baddhvā jālaṃdharaṃ śanaiḥ / (69.1) Par.?
recayen mūrchākhyeyaṃ manomūrchā sukhapradā // (69.2) Par.?
antaḥ pravartitodāramārutāpūritodaraḥ / (70.1) Par.?
payasy agādhe'pi sukhāt plavate padmapattravat // (70.2) Par.?
prāṇāyāmas tridhā prokto recapūrakakumbhakaiḥ / (71.1) Par.?
sahitaḥ kevalaś ceti kumbhako dvividho mataḥ // (71.2) Par.?
yāvat kevalasiddhiḥ syāt sahitaṃ tāvad abhyaset / (72.1) Par.?
recakaṃ pūrakaṃ muktvā sukhaṃ yad vāyudhāraṇam // (72.2) Par.?
prāṇāyāmo'yam ity uktaḥ sa vai kevalakumbhakaḥ / (73.1) Par.?
kumbhake kevale siddhe recapūrakavarjite // (73.2) Par.?
na tasya durlabhaṃ kiṃcit triṣu lokeṣu vidyate / (74.1) Par.?
śaktaḥ kevalakumbhena yatheṣṭaṃ vāyudhāraṇāt // (74.2) Par.?
rājayogapadaṃ cāpi labhate nātra saṃśayaḥ / (75.1) Par.?
kumbhakāt kuṇḍalībodhaḥ kuṇḍalībodhato bhavet / (75.2) Par.?
anargalā suṣumṇā ca haṭhasiddhiś ca jāyate // (75.3) Par.?
haṭhaṃ vinā rājayogo rājayogaṃ vinā haṭhaḥ / (76.1) Par.?
na sidhyati tato yugmam ā niṣpatteḥ samabhyaset // (76.2) Par.?
kumbhakaprāṇarodhānte kuryāc cittaṃ nirāśrayam / (77.1) Par.?
evam abhyāsayogena rājayogapadaṃ vrajet // (77.2) Par.?
vapuḥkṛśatvaṃ vadane prasannatā nādasphuṭatvaṃ nayane sunirmale / (78.1) Par.?
arogatā bindujayo'gnidīpanaṃ nāḍīviśuddhir haṭhasiddhilakṣaṇam // (78.2) Par.?
saśailavanadhātrīṇāṃ yathādhāro'hināyakaḥ / (1.1) Par.?
sarveṣāṃ yogatantrāṇāṃ tathādhāro hi kuṇḍalī // (1.2) Par.?
suptā guruprasādena yadā jāgarti kuṇḍalī / (2.1) Par.?
tadā sarvāṇi padmāni bhidyante granthayo'pi ca // (2.2) Par.?
prāṇasya śūnyapadavī tadā rājapathāyate / (3.1) Par.?
tadā cittaṃ nirālambaṃ tadā kālasya vañcanam // (3.2) Par.?
suṣumṇā śūnyapadavī brahmarandhraḥ mahāpathaḥ / (4.1) Par.?
śmaśānaṃ śāmbhavī madhyamārgaś cety ekavācakāḥ // (4.2) Par.?
tasmāt sarvaprayatnena prabodhayitum īśvarīm / (5.1) Par.?
brahmadvāramukhe suptāṃ mudrābhyāsaṃ samācaret // (5.2) Par.?
mahāmudrā mahābandho mahāvedhaś ca khecarī / (6.1) Par.?
uḍḍīyānaṃ mūlabandhaś ca bandho jālaṃdharābhidhaḥ // (6.2) Par.?
karaṇī viparītākhyā vajrolī śakticālanam / (7.1) Par.?
idaṃ hi mudrādaśakaṃ jarāmaraṇanāśanam // (7.2) Par.?
ādināthoditaṃ divyam aṣṭaiśvaryapradāyakam / (8.1) Par.?
vallabhaṃ sarvasiddhānāṃ durlabhaṃ marutām api // (8.2) Par.?
gopanīyaṃ prayatnena yathā ratnakaraṇḍakam / (9.1) Par.?
kasyacin naiva vaktavyaṃ kulastrīsurataṃ yathā // (9.2) Par.?
pādamūlena vāmena yoniṃ saṃpīḍya dakṣiṇām / (10.1) Par.?
prasāritaṃ padaṃ kṛtvā karābhyāṃ dhārayed dṛḍham // (10.2) Par.?
kaṇṭhe bandhaṃ samāropya dhārayed vāyum ūrdhvataḥ / (11.1) Par.?
yathā daṇḍahataḥ sarpo daṇḍākāraḥ prajāyate // (11.2) Par.?
ṛjvī bhūtā tathā śaktiḥ kuṇḍalī sahasā bhavet / (12.1) Par.?
tadā sā maraṇāvasthā jāyate dvipuṭāśrayā // (12.2) Par.?
tataḥ śanaiḥ śanair eva recayen naiva vegataḥ / (13.1) Par.?
mahāmudrāṃ ca tenaiva vadanti vibudhottamāḥ // (13.2) Par.?
iyaṃ khalu mahāmudrā mahāsiddhaiḥ pradarśitā / (14.1) Par.?
mahākleśādayo doṣāḥ kṣīyante maraṇādayaḥ / (14.2) Par.?
mahāmudrāṃ ca tenaiva vadanti vibudhottamāḥ // (14.3) Par.?
candrāṅge tu samabhyasya sūryāṅge punar abhyaset / (15.1) Par.?
yāvattulyā bhavet saṃkhyā tato mudrāṃ visarjayet // (15.2) Par.?
na hi pathyam apathyaṃ vā rasāḥ sarve'pi nīrasāḥ / (16.1) Par.?
api bhuktaṃ viṣaṃ ghoraṃ pīyūṣam api jīryati // (16.2) Par.?
kṣayakuṣṭhagudāvartagulmājīrṇapurogamāḥ / (17.1) Par.?
tasya doṣāḥ kṣayaṃ yānti mahāmudrāṃ tu yo 'bhyaset // (17.2) Par.?
kathiteyaṃ mahāmudrā mahāsiddhikarā nṝṇām / (18.1) Par.?
gopanīyā prayatnena na deyā yasya kasyacit // (18.2) Par.?
pārṣṇiṃ vāmasya pādasya yonisthāne niyojayet / (19.1) Par.?
vāmorūpari saṃsthāpya dakṣiṇaṃ caraṇaṃ tathā // (19.2) Par.?
pūrayitvā tato vāyuṃ hṛdaye cubukaṃ dṛḍham / (20.1) Par.?
niṣpīḍyaṃ vāyum ākuñcya manomadhye niyojayet // (20.2) Par.?
dhārayitvā yathāśakti recayed anilaṃ śanaiḥ / (21.1) Par.?
savyāṅge tu samabhyasya dakṣāṅge punar abhyaset // (21.2) Par.?
matam atra tu keṣāṃcit kaṇṭhabandhaṃ vivarjayet / (22.1) Par.?
rājadantasthajihvāyā bandhaḥ śasto bhaved iti // (22.2) Par.?
ayaṃ tu sarvanāḍīnām ūrdhvaṃ gatinirodhakaḥ / (23.1) Par.?
ayaṃ khalu mahābandho mahāsiddhipradāyakaḥ // (23.2) Par.?
kālapāśamahābandhavimocanavicakṣaṇaḥ / (24.1) Par.?
triveṇīsaṃgamaṃ dhatte kedāraṃ prāpayen manaḥ // (24.2) Par.?
rūpalāvaṇyasampannā yathā strī puruṣaṃ vinā / (25.1) Par.?
mahāmudrāmahābandhau niṣphalau vedhavarjitau // (25.2) Par.?
mahābandhasthito yogī kṛtvā pūrakam ekadhīḥ / (26.1) Par.?
vāyūnāṃ gatim āvṛtya nibhṛtaṃ kaṇṭhamudrayā // (26.2) Par.?
samahastayugo bhūmau sphicau saṃtāḍayec chanaiḥ / (27.1) Par.?
puṭadvayam atikramya vāyuḥ sphurati madhyagaḥ // (27.2) Par.?
somasūryāgnisambandho jāyate cāmṛtāya vai / (28.1) Par.?
mṛtāvasthā samutpannā tato vāyuṃ virecayet // (28.2) Par.?
mahāvedho'yam abhyāsān mahāsiddhipradāyakaḥ / (29.1) Par.?
valīpalitavepaghnaḥ sevyate sādhakottamaiḥ // (29.2) Par.?
etat trayaṃ mahāguhyaṃ jarāmṛtyuvināśanam / (30.1) Par.?
vahnivṛddhikaraṃ caiva hy aṇimādiguṇapradam // (30.2) Par.?
aṣṭadhā kriyate caiva yāme yāme dine dine / (31.1) Par.?
puṇyasambhārasaṃdhāyi pāpaughabhiduraṃ sadā / (31.2) Par.?
samyakśikṣāvatām evaṃ svalpaṃ prathamasādhanam // (31.3) Par.?
kapālakuhare jihvā praviṣṭā viparītagā / (32.1) Par.?
bhruvor antargatā dṛṣṭir mudrā bhavati khecarī // (32.2) Par.?
chedanacālanadohaiḥ kalāṃ krameṇātha vardhayet tāvat / (33.1) Par.?
sā yāvad bhrūmadhyaṃ spṛśati tadā khecarīsiddhiḥ // (33.2) Par.?
snuhīpattranibhaṃ śastraṃ sutīkṣṇaṃ snigdhanirmalam / (34.1) Par.?
samādāya tatas tena romamātraṃ samucchinet // (34.2) Par.?
tataḥ saindhavapathyābhyāṃ cūrṇitābhyāṃ pragharṣayet / (35.1) Par.?
punaḥ saptadine prāpte romamātraṃ samucchinet // (35.2) Par.?
evaṃ krameṇa ṣaṇmāsaṃ nityaṃ yuktaḥ samācaret / (36.1) Par.?
ṣaṇmāsād rasanāmūlasirābandhaḥ praṇaśyati // (36.2) Par.?
kalāṃ parāṅmukhīṃ kṛtvā tripathe pariyojayet / (37.1) Par.?
sā bhavet khecarī mudrā vyomacakraṃ tad ucyate // (37.2) Par.?
rasanām ūrdhvagāṃ kṛtvā kṣaṇārdham api tiṣṭhati / (38.1) Par.?
viṣair vimucyate yogī vyādhimṛtyujarādibhiḥ // (38.2) Par.?
na rogo maraṇaṃ tandrā na nidrā na kṣudhā tṛṣā / (39.1) Par.?
na ca mūrchā bhavet tasya yo mudrāṃ vetti khecarīm // (39.2) Par.?
pīḍyate na sa rogeṇa lipyate na ca karmaṇā / (40.1) Par.?
bādhyate na sa kālena yo mudrāṃ vetti khecarīm // (40.2) Par.?
cittaṃ carati khe yasmāj jihvā carati khe gatā / (41.1) Par.?
tenaiṣā khecarī nāma mudrā siddhair nirūpitā // (41.2) Par.?
khecaryā mudritaṃ yena vivaraṃ lambikordhvataḥ / (42.1) Par.?
na tasya kṣarate binduḥ kāminyāḥ śleṣitasya ca // (42.2) Par.?
calito'pi yadā binduḥ samprāpto yonimaṇḍalam / (43.1) Par.?
vrajaty ūrdhvaṃ hṛtaḥ śaktyā nibaddho yonimudrayā // (43.2) Par.?
ūrdhvajihvaḥ sthiro bhūtvā somapānaṃ karoti yaḥ / (44.1) Par.?
māsārdhena na saṃdeho mṛtyuṃ jayati yogavit // (44.2) Par.?
nityaṃ somakalāpūrṇaṃ śarīraṃ yasya yoginaḥ / (45.1) Par.?
takṣakeṇāpi daṣṭasya viṣaṃ tasya na sarpati // (45.2) Par.?
indhanāni yathā vahnis tailavartiṃ ca dīpakaḥ / (46.1) Par.?
tathā somakalāpūrṇaṃ dehī dehaṃ na muñcati // (46.2) Par.?
gomāṃsaṃ bhakṣayen nityaṃ pibed amaravāruṇīm / (47.1) Par.?
kulīnaṃ tam ahaṃ manye cetare kulaghātakāḥ // (47.2) Par.?
gośabdenoditā jihvā tat praveśo hi tāluni / (48.1) Par.?
gomāṃsabhakṣaṇaṃ tat tu mahāpātakanāśanam // (48.2) Par.?
jihvāpraveśasambhūtavahninotpāditaḥ khalu / (49.1) Par.?
candrāt sravati yaḥ sāraḥ sā syād amaravāruṇī // (49.2) Par.?
cumbantī yadi lambikāgram aniśaṃ jihvārasasyandinī sakṣārā kaṭukāmladugdhasadṛśī madhvājyatulyā tathā / (50.1) Par.?
vyādhīnāṃ haraṇaṃ jarāntakaraṇaṃ śastrāgamodīraṇaṃ tasya syād amaratvam aṣṭaguṇitaṃ siddhāṅganākarṣaṇam // (50.2) Par.?
mūrdhnaḥ ṣoḍaśapattrapadmagalitaṃ prāṇād avāptaṃ haṭhād ūrdhvāsyo rasanāṃ niyamya vivare śaktiṃ parāṃ cintayan / (51.1) Par.?
utkallolakalājalaṃ ca vimalaṃ dhārāmayaṃ yaḥ piben nirvyādhiḥ sa mṛṇālakomalavapur yogī ciraṃ jīvati // (51.2) Par.?
yat prāleyaṃ prahitasuṣiraṃ merumūrdhāntarasthaṃ tasmiṃs tattvaṃ pravadati sudhīs tanmukhaṃ nimnagānām / (52.1) Par.?
candrāt sāraḥ sravati vapuṣas tena mṛtyur narāṇāṃ tad badhnīyāt sukaraṇam atho nānyathā kāyasiddhiḥ // (52.2) Par.?
suṣiraṃ jñānajanakaṃ pañcasrotaḥsamanvitam / (53.1) Par.?
tiṣṭhate khecarī mudrā tasmin śūnye nirañjane // (53.2) Par.?
ekaṃ sṛṣṭimayaṃ bījam ekā mudrā ca khecarī / (54.1) Par.?
eko devo nirālamba ekāvasthā manonmanī // (54.2) Par.?
baddho yena suṣumṇāyāṃ prāṇas tūḍḍīyate yataḥ / (55.1) Par.?
tasmād uḍḍīyanākhyo'yaṃ yogibhiḥ samudāhṛtaḥ // (55.2) Par.?
uḍḍīnaṃ kurute yasmād aviśrāntaṃ mahākhagaḥ / (56.1) Par.?
uḍḍīyānaṃ tad eva syāt tatra bandho'bhidhīyate // (56.2) Par.?
udare paścimaṃ tānaṃ nābher ūrdhvaṃ ca kārayet / (57.1) Par.?
uḍḍīyāno hy asau bandho mṛtyumātaṃgakesarī // (57.2) Par.?
uḍḍīyānaṃ tu sahajaṃ guruṇā kathitaṃ sadā / (58.1) Par.?
abhyaset satataṃ yas tu vṛddho'pi taruṇāyate // (58.2) Par.?
nābher ūrdhvam adhaś cāpi tānaṃ kuryāt prayatnataḥ / (59.1) Par.?
ṣaṇmāsam abhyasen mṛtyuṃ jayaty eva na saṃśayaḥ // (59.2) Par.?
sarveṣām eva bandhānām uttamo hy uḍḍīyānakaḥ / (60.1) Par.?
uḍḍiyāne dṛḍhe bandhe muktiḥ svābhāvikī bhavet // (60.2) Par.?
pārṣṇibhāgena saṃpīḍya yonim ākuñcayed gudam / (61.1) Par.?
apānam ūrdhvam ākṛṣya mūlabandho'bhidhīyate // (61.2) Par.?
adhogatim apānaṃ vā ūrdhvagaṃ kurute balāt / (62.1) Par.?
ākuñcanena taṃ prāhur mūlabandhaṃ hi yoginaḥ // (62.2) Par.?
gudaṃ pārṣṇyā tu saṃpīḍya vāyum ākuñcayed balāt / (63.1) Par.?
vāraṃ vāraṃ yathā cordhvaṃ samāyāti samīraṇaḥ // (63.2) Par.?
prāṇāpānau nādabindū mūlabandhena caikatām / (64.1) Par.?
gatvā yogasya saṃsiddhiṃ yacchato nātra saṃśayaḥ // (64.2) Par.?
apānaprāṇayor aikyaṃ kṣayo mūtrapurīṣayoḥ / (65.1) Par.?
yuvā bhavati vṛddho'pi satataṃ mūlabandhanāt // (65.2) Par.?
apāna ūrdhvage jāte prayāte vahnimaṇḍalam / (66.1) Par.?
tadānalaśikhā dīrghā jāyate vāyunāhatā // (66.2) Par.?
tato yāto vahnyapānau prāṇam uṣṇasvarūpakam / (67.1) Par.?
tenātyantapradīptas tu jvalano dehajas tathā // (67.2) Par.?
tena kuṇḍalinī suptā saṃtaptā samprabudhyate / (68.1) Par.?
daṇḍāhatā bhujaṃgīva niśvasya ṛjutāṃ vrajet // (68.2) Par.?
bilaṃ praviṣṭeva tato brahmanāḍyantaraṃ vrajet / (69.1) Par.?
tasmān nityaṃ mūlabandhaḥ kartavyo yogibhiḥ sadā // (69.2) Par.?
kaṇṭham ākuñcya hṛdaye sthāpayec cibukaṃ dṛḍham / (70.1) Par.?
bandho jālaṃdharākhyo'yaṃ jarāmṛtyuvināśakaḥ // (70.2) Par.?
badhnāti hi sirājālam adhogāmi nabhojalam / (71.1) Par.?
tato jālaṃdharo bandhaḥ kaṇṭhaduḥkhaughanāśanaḥ // (71.2) Par.?
jālaṃdhare kṛte bandhe kaṇṭhasaṃkocalakṣaṇe / (72.1) Par.?
na pīyūṣaṃ pataty agnau na ca vāyuḥ prakupyati // (72.2) Par.?
kaṇṭhasaṃkocanenaiva dve nāḍyau stambhayed dṛḍham / (73.1) Par.?
madhyacakram idaṃ jñeyaṃ ṣoḍaśādhārabandhanam // (73.2) Par.?
mūlasthānaṃ samākuñcya uḍḍiyānaṃ tu kārayet / (74.1) Par.?
iḍāṃ ca piṅgalāṃ baddhvā vāhayet paścime pathi // (74.2) Par.?
anenaiva vidhānena prayāti pavano layam / (75.1) Par.?
tato na jāyate mṛtyur jarārogādikaṃ tathā // (75.2) Par.?
bandhatrayam idaṃ śreṣṭhaṃ mahāsiddhaiś ca sevitam / (76.1) Par.?
sarveṣāṃ haṭhatantrāṇāṃ sādhanaṃ yogino viduḥ // (76.2) Par.?
yat kiṃcit sravate candrād amṛtaṃ divyarūpiṇaḥ / (77.1) Par.?
tat sarvaṃ grasate sūryas tena piṇḍo jarāyutaḥ // (77.2) Par.?
tatrāsti karaṇaṃ divyaṃ sūryasya mukhavañcanam / (78.1) Par.?
gurūpadeśato jñeyaṃ na tu śāstrārthakoṭibhiḥ // (78.2) Par.?
ūrdhvanābher adhas tālor ūrdhvaṃ bhānur adhaḥ śaśī / (79.1) Par.?
karaṇī viparītākhyā guruvākyena labhyate // (79.2) Par.?
nityam abhyāsayuktasya jaṭharāgnivivardhanī / (80.1) Par.?
āhāro bahulas tasya saṃpādyaḥ sādhakasya ca // (80.2) Par.?
alpāhāro yadi bhaved agnir dahati tatkṣaṇāt / (81.1) Par.?
adhaḥśirāś cordhvapādaḥ kṣaṇaṃ syāt prathame dine // (81.2) Par.?
kṣaṇāc ca kiṃcid adhikam abhyasec ca dine dine / (82.1) Par.?
valitaṃ palitaṃ caiva ṣaṇmāsordhvaṃ na dṛśyate / (82.2) Par.?
yāmamātraṃ tu yo nityam abhyaset sa tu kālajit // (82.3) Par.?
svecchayā vartamāno'pi yogoktair niyamair vinā / (83.1) Par.?
vajrolīṃ yo vijānāti sa yogī siddhibhājanam // (83.2) Par.?
tatra vastudvayaṃ vakṣye durlabhaṃ yasya kasyacit / (84.1) Par.?
kṣīraṃ caikaṃ dvitīyaṃ tu nārī ca vaśavartinī // (84.2) Par.?
mehanena śanaiḥ samyag ūrdhvākuñcanam abhyaset / (85.1) Par.?
puruṣo'py athavā nārī vajrolīsiddhim āpnuyāt // (85.2) Par.?
yatnataḥ śastanālena phūtkāraṃ vajrakandare / (86.1) Par.?
śanaiḥ śanaiḥ prakurvīta vāyusaṃcārakāraṇāt // (86.2) Par.?
nārībhage patadbindum abhyāsenordhvam āharet / (87.1) Par.?
calitaṃ ca nijaṃ bindum ūrdhvam ākṛṣya rakṣayet // (87.2) Par.?
evaṃ saṃrakṣayed binduṃ jayati yogavit / (88.1) Par.?
maraṇaṃ bindupātena jīvanaṃ bindudhāraṇāt // (88.2) Par.?
sugandho yogino dehe jāyate bindudhāraṇāt / (89.1) Par.?
yāvad binduḥ sthiro dehe tāvat kālabhayaṃ kutaḥ // (89.2) Par.?
cittāyattaṃ nṝṇāṃ śukraṃ śukrāyattaṃ ca jīvitam / (90.1) Par.?
tasmāc chukraṃ manaś caiva rakṣaṇīyaṃ prayatnataḥ // (90.2) Par.?
ṛtumatyā rajo'py evaṃ nijaṃ binduṃ ca rakṣayet / (91.1) Par.?
meḍhreṇākarṣayed ūrdhvaṃ samyag abhyāsayogavit // (91.2) Par.?
sahajoliś cāmarolir vajrolyā bheda ekataḥ / (92.1) Par.?
jale subhasma nikṣipya dagdhagomayasambhavam // (92.2) Par.?
vajrolīmaithunād ūrdhvaṃ strīpuṃsoḥ svāṅgalepanam / (93.1) Par.?
āsīnayoḥ sukhenaiva muktavyāpārayoḥ kṣaṇāt // (93.2) Par.?
sahajolir iyaṃ proktā śraddheyā yogibhiḥ sadā / (94.1) Par.?
ayaṃ śubhakaro yogo bhogayukto'pi muktidaḥ // (94.2) Par.?
ayaṃ yogaḥ puṇyavatāṃ dhīrāṇāṃ tattvadarśinām / (95.1) Par.?
nirmatsarāṇāṃ vai sidhyen na tu matsaraśālinām // (95.2) Par.?
pittolbaṇatvāt prathamāmbudhārāṃ vihāya niḥsāratayānty adhārām / (96.1) Par.?
niṣevyate śītalamadhyadhārā kāpālike khaṇḍamate 'marolī // (96.2) Par.?
amarīṃ yaḥ piben nityaṃ nasyaṃ kurvan dine dine / (97.1) Par.?
vajrolīm abhyaset samyak sāmarolīti kathyate // (97.2) Par.?
abhyāsān niḥsṛtāṃ cāndrīṃ vibhūtyā saha miśrayet / (98.1) Par.?
dhārayed uttamāṅgeṣu divyadṛṣṭiḥ prajāyate // (98.2) Par.?
puṃso binduṃ samākuñcya samyag abhyāsapāṭavāt / (99.1) Par.?
yadi nārī rajo rakṣed vajrolyā sāpi yoginī // (99.2) Par.?
tasyāḥ kiṃcid rajo nāśaṃ na gacchati na saṃśayaḥ / (100.1) Par.?
tasyāḥ śarīre nādaś ca bindutām eva gacchati // (100.2) Par.?
sa bindus tad rajaś caiva ekībhūya svadehagau / (101.1) Par.?
vajrolyabhyāsayogena sarvasiddhiṃ prayacchataḥ // (101.2) Par.?
rakṣed ākuñcanād ūrdhvaṃ yā rajaḥ sā hi yoginī / (102.1) Par.?
atītānāgataṃ vetti khecarī ca bhaved dhruvam // (102.2) Par.?
dehasiddhiṃ ca labhate vajrolyabhyāsayogataḥ / (103.1) Par.?
ayaṃ puṇyakaro yogo bhoge bhukte'pi muktidaḥ // (103.2) Par.?
kuṭilāṅgī kuṇḍalinī bhujaṃgī śaktir īśvarī / (104.1) Par.?
kuṇḍaly arundhatī caite śabdāḥ paryāyavācakāḥ // (104.2) Par.?
udghāṭayet kapāṭaṃ tu yathā kuñcikayā haṭhāt / (105.1) Par.?
kuṇḍalinyā tathā yogī mokṣadvāraṃ vibhedayet // (105.2) Par.?
yena mārgeṇa gantavyaṃ brahmasthānaṃ nirāmayam / (106.1) Par.?
mukhenācchādya tad vāraṃ prasuptā parameśvarī // (106.2) Par.?
kandordhve kuṇḍalī śaktiḥ suptā mokṣāya yoginām / (107.1) Par.?
bandhanāya ca mūḍhānāṃ yas tāṃ vetti sa yogavit // (107.2) Par.?
kuṇḍalī kuṭilākārā sarpavat parikīrtitā / (108.1) Par.?
sā śaktiś cālitā yena sa mukto nātra saṃśayaḥ // (108.2) Par.?
gaṅgāyamunayor madhye bālaraṇḍāṃ tapasvinīm / (109.1) Par.?
balātkāreṇa gṛhṇīyāt tad viṣṇoḥ paramaṃ padam // (109.2) Par.?
iḍā bhagavatī gaṅgā piṅgalā yamunā nadī / (110.1) Par.?
iḍāpiṅgalayor madhye bālaraṇḍā ca kuṇḍalī // (110.2) Par.?
pucche pragṛhya bhujaṃgīṃ suptām udbodhayec ca tām / (111.1) Par.?
nidrāṃ vihāya sā śaktir ūrdhvam uttiṣṭhate haṭhāt // (111.2) Par.?
avasthitā caiva phaṇāvatī sā prātaś ca sāyaṃ praharārdhamātram / (112.1) Par.?
prapūrya sūryāt paridhānayuktyā pragṛhya nityaṃ paricālanīyā // (112.2) Par.?
ūrdhvaṃ vitastimātraṃ tu vistāraṃ caturaṅgulam / (113.1) Par.?
mṛdulaṃ dhavalaṃ proktaṃ veṣṭitāmbaralakṣaṇam // (113.2) Par.?
sati vajrāsane pādau karābhyāṃ dhārayed dṛḍham / (114.1) Par.?
gulphadeśasamīpe ca kandaṃ tatra prapīḍayet // (114.2) Par.?
vajrāsane sthito yogī cālayitvā ca kuṇḍalīm / (115.1) Par.?
kuryād anantaraṃ bhastrāṃ kuṇḍalīm āśu bodhayet // (115.2) Par.?
bhānor ākuñcanaṃ kuryāt kuṇḍalīṃ cālayet tataḥ / (116.1) Par.?
mṛtyuvaktragatasyāpi tasya mṛtyubhayaṃ kutaḥ // (116.2) Par.?
muhūrtadvayaparyantaṃ nirbhayaṃ cālanād asau / (117.1) Par.?
ūrdhvam ākṛṣyate kiṃcit suṣumṇāyāṃ samudgatā // (117.2) Par.?
tena kuṇḍalinī tasyāḥ suṣumṇāyā mukhaṃ dhruvam / (118.1) Par.?
jahāti tasmāt prāṇo'yaṃ suṣumṇāṃ vrajati svataḥ // (118.2) Par.?
tasmāt saṃcālayen nityaṃ sukhasuptām arundhatīm / (119.1) Par.?
tasyāḥ saṃcālanenaiva yogī rogaiḥ pramucyate // (119.2) Par.?
yena saṃcālitā śaktiḥ sa yogī siddhibhājanam / (120.1) Par.?
kim atra bahunoktena kālaṃ jayati līlayā // (120.2) Par.?
brahmacaryaratasyaiva nityaṃ hitamitāśinaḥ / (121.1) Par.?
maṇḍalād dṛśyate siddhiḥ kuṇḍalyabhyāsayoginaḥ // (121.2) Par.?
kuṇḍalīṃ cālayitvā tu bhastrāṃ kuryād viśeṣataḥ / (122.1) Par.?
evam abhyasyato nityaṃ yamino yamabhīḥ kutaḥ // (122.2) Par.?
dvāsaptatisahasrāṇāṃ nāḍīnāṃ malaśodhane / (123.1) Par.?
kutaḥ prakṣālanopāyaḥ kuṇḍalyabhyasanād ṛte // (123.2) Par.?
iyaṃ tu madhyamā nāḍī dṛḍhābhyāsena yoginām / (124.1) Par.?
āsanaprāṇasaṃyāmamudrābhiḥ saralā bhavet // (124.2) Par.?
abhyāse tu vinidrāṇāṃ mano dhṛtvā samādhinā / (125.1) Par.?
rudrāṇī vā parā mudrā bhadrāṃ siddhiṃ prayacchati // (125.2) Par.?
rājayogaṃ vinā pṛthvī rājayogaṃ vinā niśā / (126.1) Par.?
rājayogaṃ vinā mudrā vicitrāpi na śobhate // (126.2) Par.?
mārutasya vidhiṃ sarvaṃ manoyuktaṃ samabhyaset / (127.1) Par.?
itaratra na kartavyā manovṛttir manīṣiṇā // (127.2) Par.?
iti mudrā daśa proktā ādināthena śambhunā / (128.1) Par.?
ekaikā tāsu yamināṃ mahāsiddhipradāyinī // (128.2) Par.?
upadeśaṃ hi mudrāṇāṃ yo datte sāmpradāyikam / (129.1) Par.?
sa eva śrīguruḥ svāmī sākṣād īśvara eva saḥ // (129.2) Par.?
tasya vākyaparo bhūtvā mudrābhyāse samāhitaḥ / (130.1) Par.?
aṇimādiguṇaiḥ sārdhaṃ labhate kālavañcanam // (130.2) Par.?namaḥ śivāya gurave nādabindukalātmane / (1.1) Par.?
nirañjanapadaṃ yāti nityaṃ tatra parāyaṇaḥ // (1.2) Par.?
athedānīṃ pravakṣyāmi samādhikramam uttamam / (2.1) Par.?
mṛtyughnaṃ ca sukhopāyaṃ brahmānandakaraṃ param // (2.2) Par.?
rājayogaḥ samādhiś ca unmanī ca manonmanī / (3.1) Par.?
amaratvaṃ layas tattvaṃ śūnyāśūnyaṃ paraṃ padam // (3.2) Par.?
amanaskaṃ tathādvaitaṃ nirālambaṃ nirañjanam / (4.1) Par.?
jīvanmuktiś ca sahajā turyā cety ekavācakāḥ // (4.2) Par.?
salile saindhavaṃ yadvat sāmyaṃ bhajati yogataḥ / (5.1) Par.?
tathātmamanasor aikyaṃ samādhir abhidhīyate // (5.2) Par.?
yadā saṃkṣīyate prāṇo mānasaṃ ca pralīyate / (6.1) Par.?
tadā samarasatvaṃ ca samādhir abhidhīyate // (6.2) Par.?
tatsamaṃ ca dvayor aikyaṃ jīvātmaparamātmanoḥ / (7.1) Par.?
praṇaṣṭasarvasaṃkalpaḥ samādhiḥ so 'bhidhīyate // (7.2) Par.?
rājayogasya māhātmyaṃ ko vā jānāti tattvataḥ / (8.1) Par.?
jñānaṃ muktiḥ sthitiḥ siddhir guruvākyena labhyate // (8.2) Par.?
durlabho viṣayatyāgo durlabhaṃ tattvadarśanam / (9.1) Par.?
durlabhā sahajāvasthā sadguroḥ karuṇāṃ vinā // (9.2) Par.?
vividhair āsanaiḥ kumbhair vicitraiḥ karaṇair api / (10.1) Par.?
prabuddhāyāṃ mahāśaktau prāṇaḥ śūnye pralīyate // (10.2) Par.?
utpannaśaktibodhasya tyaktaniḥśeṣakarmaṇaḥ / (11.1) Par.?
yoginaḥ sahajāvasthā svayam eva prajāyate // (11.2) Par.?
suṣumṇāvāhini prāṇe śūnye viśati mānase / (12.1) Par.?
tadā sarvāṇi karmāṇi nirmūlayati yogavit // (12.2) Par.?
amarāya namas tubhyaṃ so 'pi kālas tvayā jitaḥ / (13.1) Par.?
patitaṃ vadane yasya jagad etac carācaram // (13.2) Par.?
citte samatvam āpanne vāyau vrajati madhyame / (14.1) Par.?
tadāmarolī vajrolī sahajolī prajāyate // (14.2) Par.?
jñānaṃ kuto manasi sambhavatīha tāvat prāṇo'pi jīvati mano mriyate na yāvat / (15.1) Par.?
prāṇo mano dvayam idaṃ vilayaṃ nayed yo mokṣaṃ sa gacchati naro na kathaṃcid anyaḥ // (15.2) Par.?
jñātvā suṣumṇāsadbhedaṃ kṛtvā vāyuṃ ca madhyagam / (16.1) Par.?
sthitvā sadaiva susthāne brahmarandhre nirodhayet // (16.2) Par.?
sūryacandramasau dhattaḥ kālaṃ rātriṃdivātmakam / (17.1) Par.?
bhoktrī suṣumnā kālasya guhyam etad udāhṛtam // (17.2) Par.?
dvāsaptatisahasrāṇi nāḍīdvārāṇi pañjare / (18.1) Par.?
suṣumṇā śāmbhavī śaktiḥ śeṣās tv eva nirarthakāḥ // (18.2) Par.?
vāyuḥ paricito yasmād agninā saha kuṇḍalīm / (19.1) Par.?
bodhayitvā suṣumṇāyāṃ praviśed anirodhataḥ // (19.2) Par.?
suṣumṇāvāhini prāṇe sidhyaty eva manonmanī / (20.1) Par.?
anyathā tv itarābhyāsāḥ prayāsāyaiva yoginām // (20.2) Par.?
pavano badhyate yena manas tenaiva badhyate / (21.1) Par.?
manaś ca badhyate yena pavanas tena badhyate // (21.2) Par.?
hetudvayaṃ tu cittasya vāsanā ca samīraṇaḥ / (22.1) Par.?
tayor vinaṣṭa ekasmin tau dvāv api vinaśyataḥ // (22.2) Par.?
mano yatra vilīyeta pavanas tatra līyate / (23.1) Par.?
pavano līyate yatra manas tatra vilīyate // (23.2) Par.?
dugdhāmbuvat saṃmilitāv ubhau tau tulyakriyau mānasamārutau hi / (24.1) Par.?
yato marut tatra manaḥpravṛttir yato manas tatra marutpravṛttiḥ // (24.2) Par.?
tatraikanāśād aparasya nāśa ekapravṛtter aparapravṛttiḥ / (25.1) Par.?
adhvastayoś cendriyavargavṛttiḥ pradhvastayor mokṣapadasya siddhiḥ // (25.2) Par.?
rasasya manasaś caiva cañcalatvaṃ svabhāvataḥ / (26.1) Par.?
raso baddho mano baddhaṃ kiṃ na sidhyati bhūtale // (26.2) Par.?
mūrchito harate vyādhīn mṛto jīvayati svayam / (27.1) Par.?
baddhaḥ khecaratāṃ dhatte raso vāyuś ca pārvati // (27.2) Par.?
manaḥ sthairyaṃ sthiro vāyus tato binduḥ sthiro bhavet / (28.1) Par.?
bindusthairyāt sadā sattvaṃ piṇḍasthairyaṃ prajāyate // (28.2) Par.?
indriyāṇāṃ mano nātho manonāthas tu mārutaḥ / (29.1) Par.?
mārutasya layo nāthaḥ sa layo nādam āśritaḥ // (29.2) Par.?
so 'yam evāstu mokṣākhyo māstu vāpi matāntare / (30.1) Par.?
manaḥprāṇalaye kaścid ānandaḥ sampravartate // (30.2) Par.?
praṇaṣṭaśvāsaniśvāsaḥ pradhvastaviṣayagrahaḥ / (31.1) Par.?
niśceṣṭo nirvikāraś ca layo jayati yoginām // (31.2) Par.?
ucchinnasarvasaṃkalpo niḥśeṣāśeṣaceṣṭitaḥ / (32.1) Par.?
svāvagamyo layaḥ ko 'pi jāyate vāgagocaraḥ // (32.2) Par.?
yatra dṛṣṭir layas tatra bhūtendriyasanātanī / (33.1) Par.?
sā śaktir jīvabhūtānāṃ dve alakṣye layaṃ gate // (33.2) Par.?
layo laya iti prāhuḥ kīdṛśaṃ layalakṣaṇam / (34.1) Par.?
apunarvāsanotthānāl layo viṣayavismṛtiḥ // (34.2) Par.?
vedaśāstrapurāṇāni sāmānyagaṇikā iva / (35.1) Par.?
ekaiva śāmbhavī mudrā guptā kulavadhūr iva // (35.2) Par.?
antar lakṣyaṃ bahir dṛṣṭir nimeṣonmeṣavarjitā / (36.1) Par.?
eṣā sā śāmbhavī mudrā vedaśāstreṣu gopitā // (36.2) Par.?
antar lakṣyavilīnacittapavano yogī yadā vartate dṛṣṭyā niścalatārayā bahir adhaḥ paśyann apaśyann api / (37.1) Par.?
mudreyaṃ khalu śāmbhavī bhavati sā labdhā prasādād guroḥ śūnyāśūnyavilakṣaṇaṃ sphurati tat tattvaṃ padaṃ śāmbhavam // (37.2) Par.?
śrīśāmbhavyāś ca khecaryā avasthādhāmabhedataḥ / (38.1) Par.?
bhavec cittalayānandaḥ śūnye citsukharūpiṇi // (38.2) Par.?
tāre jyotiṣi saṃyojya kiṃcid unnamayed bhruvau / (39.1) Par.?
pūrvayogaṃ mano yuñjann unmanīkārakaḥ kṣaṇāt // (39.2) Par.?
kecid āgamajālena kecin nigamasaṃkulaiḥ / (40.1) Par.?
kecit tarkeṇa muhyanti naiva jānanti tārakam // (40.2) Par.?
ardhonmīlitalocanaḥ sthiramanā nāsāgradattekṣaṇaś candrārkāv api līnatām upanayan niṣpandabhāvena yaḥ / (41.1) Par.?
jyotīrūpam aśeṣabījam akhilaṃ dedīpyamānaṃ paraṃ tattvaṃ tatpadam eti vastu paramaṃ vācyaṃ kim atrādhikam // (41.2) Par.?
divā na pūjayel liṅgaṃ rātrau caiva na pūjayet / (42.1) Par.?
sarvadā pūjayel liṅgaṃ divārātrinirodhataḥ // (42.2) Par.?
savyadakṣiṇanāḍīstho madhye carati mārutaḥ / (43.1) Par.?
tiṣṭhate khecarī mudrā tasmin sthāne na saṃśayaḥ // (43.2) Par.?
iḍāpiṅgalayor madhye śūnyaṃ caivānilaṃ graset / (44.1) Par.?
tiṣṭhate khecarī mudrā tatra satyaṃ punaḥ punaḥ // (44.2) Par.?
sūryācandramasor madhye nirālambāntare punaḥ / (45.1) Par.?
saṃsthitā vyomacakre yā sā mudrā nāma khecarī // (45.2) Par.?
somād yatroditā dhārā sākṣāt sā śivavallabhā / (46.1) Par.?
pūrayed atulāṃ divyāṃ suṣumṇāṃ paścime mukhe // (46.2) Par.?
purastāc caiva pūryeta niścitā khecarī bhavet / (47.1) Par.?
abhyastā khecarī mudrāpy unmanī samprajāyate // (47.2) Par.?
bhruvor madhye śivasthānaṃ manas tatra vilīyate / (48.1) Par.?
jñātavyaṃ tatpadaṃ turyaṃ tatra kālo na vidyate // (48.2) Par.?
abhyaset khecarīṃ tāvad yāvat syād yoganidritaḥ / (49.1) Par.?
samprāptayoganidrasya kālo nāsti kadācana // (49.2) Par.?
nirālambaṃ manaḥ kṛtvā na kiṃcid api cintayet / (50.1) Par.?
sabāhyābhyantaraṃ vyomni ghaṭavat tiṣṭhati dhruvam // (50.2) Par.?
bāhyavāyur yathā līnas tathā madhyo na saṃśayaḥ / (51.1) Par.?
svasthāne sthiratām eti pavano manasā saha // (51.2) Par.?
evam abhyasyatas tasya vāyumārge divāniśam / (52.1) Par.?
abhyāsāj jīryate vāyur manas tatraiva līyate // (52.2) Par.?
amṛtaiḥ plāvayed deham āpādatalamastakam / (53.1) Par.?
sidhyaty eva mahākāyo mahābalaparākramaḥ // (53.2) Par.?
śaktimadhye manaḥ kṛtvā śaktiṃ mānasamadhyagām / (54.1) Par.?
manasā mana ālokya dhārayet paramaṃ padam // (54.2) Par.?
khamadhye kuru cātmānam ātmamadhye ca khaṃ kuru / (55.1) Par.?
sarvaṃ ca khamayaṃ kṛtvā na kiṃcid api cintayet // (55.2) Par.?
antaḥ śūnyo bahiḥ śūnyaḥ śūnyaḥ kumbha ivāmbare / (56.1) Par.?
antaḥ pūrṇo bahiḥ pūrṇaḥ pūrṇaḥ kumbha ivārṇave // (56.2) Par.?
bāhyacintā na kartavyā tathaivāntaracintanam / (57.1) Par.?
sarvacintāṃ parityajya na kiṃcid api cintayet // (57.2) Par.?
saṃkalpamātrakalanaiva jagat samagraṃ saṃkalpamātrakalanaiva manovilāsaḥ / (58.1) Par.?
saṃkalpamātramatim utsṛja nirvikalpam āśritya niścayam avāpnuhi rāma śāntim // (58.2) Par.?
karpūram anale yadvat saindhavaṃ salile yathā / (59.1) Par.?
tathā saṃdhīyamānaṃ ca manas tattve vilīyate // (59.2) Par.?
jñeyaṃ sarvaṃ pratītaṃ ca jñānaṃ ca mana ucyate / (60.1) Par.?
jñānaṃ jñeyaṃ samaṃ naṣṭaṃ nānyaḥ panthā dvitīyakaḥ // (60.2) Par.?
manodṛśyam idaṃ sarvaṃ yat kiṃcit sacarācaram / (61.1) Par.?
manaso hy unmanībhāvād dvaitaṃ naivolabhyate // (61.2) Par.?
jñeyavastuparityāgād vilayaṃ yāti mānasam / (62.1) Par.?
manaso vilaye jāte kaivalyam avaśiṣyate // (62.2) Par.?
evaṃ nānāvidhopāyāḥ samyak svānubhavānvitāḥ / (63.1) Par.?
samādhimārgāḥ kathitāḥ pūrvācāryair mahātmabhiḥ // (63.2) Par.?
suṣumṇāyai kuṇḍalinyai sudhāyai candrajanmane / (64.1) Par.?
manonmanyai namas tubhyaṃ mahāśaktyai cidātmane // (64.2) Par.?
aśakyatattvabodhānāṃ mūḍhānām api saṃmatam / (65.1) Par.?
proktaṃ gorakṣanāthena nādopāsanam ucyate // (65.2) Par.?
śryādināthena sapādakoṭilayaprakārāḥ kathitā jayanti / (66.1) Par.?
nādānusaṃdhānakam ekam eva manyāmahe mukhyatamaṃ layānām // (66.2) Par.?
muktāsane sthito yogī mudrāṃ saṃdhāya śāmbhavīm / (67.1) Par.?
śṛṇuyād dakṣiṇe karṇe nādam antastham ekadhīḥ // (67.2) Par.?
śravaṇapuṭanayanayugalaghrāṇamukhānāṃ nirodhanaṃ kāryam / (68.1) Par.?
śuddhasuṣumṇāsaraṇau sphuṭam amalaḥ śrūyate nādaḥ // (68.2) Par.?
ārambhaś ca ghaṭaś caiva tathā paricayo'pi ca / (69.1) Par.?
niṣpattiḥ sarvayogeṣu syād avasthācatuṣṭayam // (69.2) Par.?
brahmagranther bhaved bhedo hy ānandaḥ śūnyasambhavaḥ / (70.1) Par.?
vicitraḥ kvaṇako dehe'nāhataḥ śrūyate dhvaniḥ // (70.2) Par.?
divyadehaś ca tejasvī divyagandhas tvarogavān / (71.1) Par.?
sampūrṇahṛdayaḥ śūnya ārambhe yogavān bhavet // (71.2) Par.?
dvitīyāyāṃ ghaṭīkṛtya vāyur bhavati madhyagaḥ / (72.1) Par.?
dṛḍhāsano bhaved yogī jñānī devasamas tadā // (72.2) Par.?
viṣṇugranthes tato bhedāt paramānandasūcakaḥ / (73.1) Par.?
atiśūnye vimardaś ca bherīśabdas tadā bhavet // (73.2) Par.?
tṛtīyāyāṃ tu vijñeyo vihāyo mardaladhvaniḥ / (74.1) Par.?
mahāśūnyaṃ tadā yāti sarvasiddhisamāśrayam // (74.2) Par.?
cittānandaṃ tadā jitvā sahajānandasambhavaḥ / (75.1) Par.?
doṣaduḥkhajarāvyādhikṣudhānidrāvivarjitaḥ // (75.2) Par.?
rudragranthiṃ yadā bhittvā śarvapīṭhagato'nilaḥ / (76.1) Par.?
niṣpattau vaiṇavaḥ śabdaḥ kvaṇadvīṇākvaṇo bhavet // (76.2) Par.?
ekībhūtaṃ tadā cittaṃ rājayogābhidhānakam / (77.1) Par.?
sṛṣṭisaṃhārakartāsau yogīśvarasamo bhavet // (77.2) Par.?
astu vā māstu vā muktir atraivākhaṇḍitaṃ sukham / (78.1) Par.?
layodbhavam idaṃ saukhyaṃ rājayogād avāpyate // (78.2) Par.?
rājayogam ajānantaḥ kevalaṃ haṭhakarmiṇaḥ / (79.1) Par.?
etān abhyāsino manye prayāsaphalavarjitān // (79.2) Par.?
unmanyavāptaye śīghraṃ bhrūdhyānaṃ mama saṃmatam / (80.1) Par.?
rājayogapadaṃ prāptuṃ sukhopāyo'lpacetasām / (80.2) Par.?
sadyaḥ pratyayasaṃdhāyī jāyate nādajo layaḥ // (80.3) Par.?
nādānusaṃdhānasamādhibhājāṃ yogīśvarāṇāṃ hṛdi vardhamānam / (81.1) Par.?
ānandam ekaṃ vacasām agamyaṃ jānāti taṃ śrīgurunātha ekaḥ // (81.2) Par.?
karṇau pidhāya hastābhyāṃ yaḥ śṛṇoti dhvaniṃ muniḥ / (82.1) Par.?
tatra cittaṃ sthirīkuryād yāvat sthirapadaṃ vrajet // (82.2) Par.?
abhyasyamāno nādo'yaṃ bāhyam āvṛṇute dhvanim / (83.1) Par.?
pakṣād vikṣepam akhilaṃ jitvā yogī sukhī bhavet // (83.2) Par.?
śrūyate prathamābhyāse nādo nānāvidho mahān / (84.1) Par.?
tato'bhyāse vardhamāne śrūyate sūkṣmasūkṣmakaḥ // (84.2) Par.?
ādau jaladhijīmūtabherījharjharasambhavāḥ / (85.1) Par.?
madhye mardalaśaṅkhotthā ghaṇṭākāhalajās tathā // (85.2) Par.?
ante tu kiṅkiṇīvaṃśavīṇābhramaraniḥsvanāḥ / (86.1) Par.?
iti nānāvidhā nādāḥ śrūyante dehamadhyagāḥ // (86.2) Par.?
mahati śrūyamāṇe'pi meghabheryādike dhvanau / (87.1) Par.?
tatra sūkṣmāt sūkṣmataraṃ nādam eva parāmṛśet // (87.2) Par.?
ghanam utsṛjya vā sūkṣme sūkṣmam utsṛjya vā ghane / (88.1) Par.?
ramamāṇam api kṣiptaṃ mano nānyatra cālayet // (88.2) Par.?
yatra kutrāpi vā nāde lagati prathamaṃ manaḥ / (89.1) Par.?
tatraiva susthirībhūya tena sārdhaṃ vilīyate // (89.2) Par.?
makarandaṃ piban bhṛṅgī gandhaṃ nāpekṣate yathā / (90.1) Par.?
nādāsaktaṃ tathā cittaṃ viṣayān nahi kāṅkṣate // (90.2) Par.?
manomattagajendrasya viṣayodyānacāriṇaḥ / (91.1) Par.?
samartho'yaṃ niyamane ninādaniśitāṅkuśaḥ // (91.2) Par.?
baddhaṃ tu nādabandhena manaḥ saṃtyaktacāpalam / (92.1) Par.?
prayāti sutarāṃ sthairyaṃ chinnapakṣaḥ khago yathā // (92.2) Par.?
sarvacintāṃ parityajya sāvadhānena cetasā / (93.1) Par.?
nāda evānusaṃdheyo yogasāmrājyam icchatā // (93.2) Par.?
nādo'ntaraṅgasāraṅgabandhane vāgurāyate / (94.1) Par.?
antaraṅgakuraṅgasya vadhe vyādhāyate'pi ca // (94.2) Par.?
antaraṅgasya yamino vājinaḥ parighāyate / (95.1) Par.?
nādopāstirato nityam avadhāryā hi yoginā // (95.2) Par.?
baddhaṃ vimuktacāñcalyaṃ nādagandhakajāraṇāt / (96.1) Par.?
manaḥpāradam āpnoti nirālambākhyakhe'ṭanam // (96.2) Par.?
nādaśravaṇataḥ kṣipram antaraṅgabhujaṃgamam / (97.1) Par.?
vismṛtya sarvam ekāgraḥ kutracin nahi dhāvati // (97.2) Par.?
kāṣṭhe pravartito vahniḥ kāṣṭhena saha śāmyati / (98.1) Par.?
nāde pravartitaṃ cittaṃ nādena saha līyate // (98.2) Par.?
ghaṇṭādinādasaktastabdhāntaḥkaraṇahariṇasya / (99.1) Par.?
praharaṇam api sukaraṃ syāc charasaṃdhānapravīṇaś cet // (99.2) Par.?
anāhatasya śabdasya dhvanir ya upalabhyate / (100.1) Par.?
dhvaner antargataṃ jñeyaṃ jñeyasyāntargataṃ manaḥ / (100.2) Par.?
manas tatra layaṃ yāti tad viṣṇoḥ paramaṃ padam // (100.3) Par.?
tāvad ākāśasaṃkalpo yāvac chabdaḥ pravartate / (101.1) Par.?
niḥśabdaṃ tatparaṃ brahma paramātmeti gīyate // (101.2) Par.?
yat kiṃcin nādarūpeṇa śrūyate śaktir eva sā / (102.1) Par.?
yas tattvānto nirākāraḥ sa eva parameśvaraḥ // (102.2) Par.?
sarve haṭhalayopāyā rājayogasya siddhaye / (103.1) Par.?
rājayogasamārūḍhaḥ puruṣaḥ kālavañcakaḥ // (103.2) Par.?
tattvaṃ bījaṃ haṭhaḥ kṣetram audāsīnyaṃ jalaṃ tribhiḥ / (104.1) Par.?
unmanī kalpalatikā sadya eva pravartate // (104.2) Par.?
sadā nādānusaṃdhānāt kṣīyante pāpasaṃcayāḥ / (105.1) Par.?
nirañjane vilīyete niścitaṃ cittamārutau // (105.2) Par.?
śaṅkhadundubhinādaṃ ca na śṛṇoti kadācana / (106.1) Par.?
kāṣṭhavaj jāyate deha unmanyāvasthayā dhruvam // (106.2) Par.?
sarvāvasthāvinirmuktaḥ sarvacintāvivarjitaḥ / (107.1) Par.?
mṛtavat tiṣṭhate yogī sa mukto nātra saṃśayaḥ // (107.2) Par.?
khādyate na ca kālena bādhyate na ca karmaṇā / (108.1) Par.?
sādhyate na sa kenāpi yogī yuktaḥ samādhinā // (108.2) Par.?
na gandhaṃ na rasaṃ rūpaṃ na ca sparśaṃ na niḥsvanam / (109.1) Par.?
nātmānaṃ na paraṃ vetti yogī yuktaḥ samādhinā // (109.2) Par.?
cittaṃ na suptaṃ no jāgrat smṛtivismṛtivarjitam / (110.1) Par.?
na cāstam eti nodeti yasyāsau mukta eva saḥ // (110.2) Par.?
na vijānāti śītoṣṇaṃ na duḥkhaṃ na sukhaṃ tathā / (111.1) Par.?
na mānaṃ nopamānaṃ ca yogī yuktaḥ samādhinā // (111.2) Par.?
svastho jāgrad avasthāyāṃ suptavad yo 'vatiṣṭhate / (112.1) Par.?
niḥśvāsocchvāsahīnaś ca niścitaṃ mukta eva saḥ // (112.2) Par.?
avadhyaḥ sarvaśastrāṇām aśakyaḥ sarvadehinām / (113.1) Par.?
agrāhyo mantrayantrāṇāṃ yogī yuktaḥ samādhinā // (113.2) Par.?
yāvan naiva praviśati caran māruto madhyamārge yāvad vidur na bhavati dṛḍhaḥ prāṇavātaprabandhāt / (114.1) Par.?
yāvad dhyāne sahajasadṛśaṃ jāyate naiva tattvaṃ tāvaj jñānaṃ vadati tad idaṃ dambhamithyāpralāpaḥ // (114.2) Par.?